---
title: Glædelig jul og godt nytår
author: niklas
layout: post
permalink: /archives/2011/12/18/glaedelig-jul-og-godt-nytar/
categories:
  - In Danish
tags:
  - Christmas
  - Jul
---
Kære alle

Kalenderen viser tydeligt, at julen atter nærmer sig med raske skridt. Vi skriver i dag den 4. søndag i advent og der er nu mindre end en uge til juleaften. Julegaverne er da også indkøbt og juletræet er købt, sat på fod og pyntet, hvorefter Silver har pillet de kugler og julehjerter ned fra træet, som han kunne nå. Som et af billederne viser, er vores juletræ således mest pyntet fra toppen og ned til midt på træt. Men det ser nu også meget sjovt ud med en kat, som kommer rendende med et julehjerte i munden eller bruger en julekugle som bold <img src='http://blog.saers.com/wp-includes/images/smilies/icon_wink.gif' alt=';)' class='wp-smiley' /> 

Silver er også en flittig gæst på klaveret, når vi spiler julesalmer, ligesom han elsker at sidde i sofaen sammen med os og se julekalender på tv. ”Ludvig og julemanden” har faktisk vist sig at være en overraskende god julekalender, og et par enkelte nostalgiske kig på Nissebanden på Grønland er det da også blevet til…

Den første weekend i december stod også i julehyggens tegn, da Niklas og jeg var på en weekendtur til Lübeck, hvor vi selvfølgelig fik både smagt og købt en del hjem af det berømte Lübecker marcipan. Desuden erfarede vi, at tyskerne er rigtig glade for juledrikke med en del spiritus i, hvilket medførte, at vi måtte vente et par timer ekstra med at køre hjem fra Lübeck om søndagen, da stort set alle de drikkevarer vi fik fat i på julemarkedet om eftermiddagen havde en del alkoholprocenter…

Sidste weekend bød på julefrokost, tangoworkshop, juletræspyntning, familiebesøg og den næsten obligatoriske gåtur til dyreskoven for at fodre dådyrene og kronhjortene med æbler, gulerødder og rugbrød. Desuden gjorde Niklas en god gerning med julehjælp i JCI regi; det er altid godt at kunne hjælpe de familier, som har det hårdt med lidt julevarer her i december.

I denne weekend har vi for alvor påbegyndt julefejringen, da Christinas mor og far, Hanne og Kjeld, havde inviteret os til ”førjul” i deres hyggelige sommerhus på Sjælland sammen med Christinas storebror Rasmus, svigerinde Anne og niecerne Freja og Emma samt vores tilsammen 2 katte og 1 hund. Dejligt at være samlet igen, og fint at kunne sprede julefejringen over flere dage.

Selve juleaften og 1. juledag tilbringer vi sammen med Hanne og Kjeld i Hjerting sammen med vores to katte, Dumbo og Silver. Den 27. december kører vi om morgenen af sted til Norge for at fortsætte julefejringen med Niklas’ familie og venner, som vi også fejrer nytårsaften med inden vi atter sætter kurs mod Danmark den 2. januar.

Det bliver dejligt med en lang juleferie efter et travlt år, der har budt på mange spændende oplevelser både privat og arbejdsmæssigt. På hjemmefronten med huset og vores ferier til Nice, Sardinien, Korsika og Norge samt vores fritidsinteresser, hvor dans fylder meget. Arbejdsmæssigt har Niklas skriftet arbejde, og er nu i Århus et par gange om ugen, mens han i det nye år skal starte en Esbjerg afdeling op for IT-firmaet Trifork. For Christinas vedkommende har det i efteråret og i december stået på omorganisering i kulturafdelingen, og efter adskillige timers oprydning og flytning rundt på næsten alle personers arbejdspladser, bliver det spændende at se hvad det nye år bringer af nye samarbejdsrelationer og opgaver.

Ligeledes bliver det spændende om der kommer sne igen i år til jul eller om regnen og blæsten fortsætter? Om ikke andet kan vi vel håbe på en hvid nytårsfejren i Norge med gode skimuligheder <img src='http://blog.saers.com/wp-includes/images/smilies/icon_smile.gif' alt=':)' class='wp-smiley' /> 

Uanset om vi får tilført julestemning via sne eller ej, ønsker vi jer alle sammen en rigtig glædelig jul samt et godt og lykkebringende nytår.

På gensyn i det nye år!

Kærlig hilsen

Niklas og Christina