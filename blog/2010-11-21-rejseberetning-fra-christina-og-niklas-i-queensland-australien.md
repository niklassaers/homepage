---
title: Rejseberetning fra Christina og Niklas i Queensland, Australien
author: christina
layout: post
permalink: /archives/2010/11/21/rejseberetning-fra-christina-og-niklas-i-queensland-australien/
categories:
  - In Danish
  - Travel
---
<p>Kære alle</p>
<p>Så har jeg omsider fået tid og mulighed til at skrive videre på Niklas og min rejseberetning fra Australien, nærmere bestemt Queensland.</p>
<p>Vi fløj fra Sydney til Brisbane den 10. november, og boede de første 3 nætter hos Patrick, en af Niklas venner fra studietiden i Brisbane. Hyggeligt for Niklas at møde sin australske ven igen, og Patricks hustru var også meget gæstfri. Desuden havde de en lille søn på 5 måneder, og to dejlige siameserkatte, så det føltes meget hjemligt. I Brisbane var vi bl.a. i Lone Pine Koala Sanctuary, hvor jeg prøvede at holde en koala samt håndfodre kænguruer og vi betragtede alle de andre mange dyr, ikke mindst den meget aktive platypus, der var svær at løsrive sig fra igen. Niklas fik selvfølgelig taget en masse billeder af alle dyrene, der var mere eller mindre fotogene <img src='http://blog.saers.com/wp-includes/images/smilies/icon_wink.gif' alt=';)' class='wp-smiley' /> </p>
<p>Da Niklas boede i Brisbane fra 2000-2001, havde han en god fornemmelse for hvad vi skulle se og gøre i Brisbane sammen, så nogle af aktiviteterne var gåture i den botanisk have som ligger lige ved siden af universitetet, samt gåture langs South Bank Parklands, hvor vi også havde en fælles barbeque med nogle af Niklas venner. Der er ganske mange dyr i parkerne, og især om aftenen og natten kan man være heldig at opleve de vilde dyr på nært hold. Vi fik bl.a. fodret opossums og set adskillige øgler i forskellige størrelser.</p>
<p>Efter Brisbane kørte vi til Noosa, som er et virkelig dejligt område med skønne strande, nationalparker og gode shopping muligheder. Vi så koalaer i træerne, da vi gik i nationalparken ud til havet og derudover er det altid skønt med en tur i regnskoven eller i bølgerne ( i hvert fald når vandet som her er over 20 grader varmt).</p>
<p>Fra Noosa kørte vi videre nordpå til Rainbow Beach, der har fået sit navn efter de forskellige farver sand på standens klitter. Her legede vi atter med bølgerne og desuden oplevede vi en smuk solnedgang på Carlo Sandblow. På vejen fra Noosa til Rainbow Beach kørte vi dog først forbi Great Sandy National Park, hvor jeg benyttede chancen til en ridetur i bushen og langs stranden. Ikke en billig fornøjelse, da jeg som øvet rytter skulle have en tur kun sammen med en instruktør, men det var pengene værd at galoppere af sted langs vandkanten på en kæmpelang hvid sandstrand. Desværre har jeg kun billeder af hesten, som hed Amber og jeg i skridt, da Amber var en af Equetons hurtigste heste, så instruktørens hest kunne på ingen måde følge med, og Niklas kom først ned på stranden, da vi var på vej tilbage.</p>
<p>Mens vi havde vores bil parkeret ved vores guesthouse i Rainbow Beach tog Niklas og jeg på en to dages guidet tur til Fraser Island, verdens største sandø. Her havde vi to fantastiske dage  med Woody, vores forrygende guide, der sørgede for perfekt timing til alle øens mange smukke naturoplevelser. Det var virkeligt dejligt og forfriskende at bade i ferskvandssøerne, og vi fik set dingoer, havskildpadder og en masse fugle samt selvfølgelig en masse mere eller mindre stikkende insekter. Slanger har vi faktisk ikke set nogle af endnu, men som vores guide Woody forklarede os, så gemmer slangerne sig i 95 % af tilfældene sig for menneskene, så de fleste slanger ser os, men ønsker ikke at komme i kontakt med os, så vi ser ikke dem. Desuden er det mest slangerne på jorden, man skal være bange for, så man behøver ikke at spejde efter slangerne i træerne eller i vandet. Mht. edderkopper bor de mest giftige enten i huller ved trærødder, ( de er sorte, behårede og noget støre end en 5 krone) eller også laver de spindelvæv i hjørner, hvilket gør sig gældende for Redbacks. Edderkopperne ønsker heller ikke nærkontakt med menneskene, så medmindre man er så dum eller uheldig at komme til at genere dem, er der ikke særlig stor risiko for at blive bidt.</p>
<p>Toiletoplevelser i Australien kan dog af og til være en spændende oplevelse, da man aldrig helt ved om der kommer til at være edderkopper, øgler, kakkelakker eller andre store insekter til at holde en med selskab. Tilsyneladende er træer, planter og insekter såvel som nogle dyrearter væsentligt større her i Australien, hvilket betyder, at her er der en mellemting mellem fluer, hvepse og myg, der er på størrelse med en humlebi og som desværre stikker væsentligt hårdere end myg, og ligeledes har det med at forfølge deres ofre meget insisterende. Så jeg har for en stund sat min næstekærlighed til stikkende kæmpefluer på standby, og har opdaget et hidtil ubenyttet talent for at klaske fluer. Faktisk var jeg den absolut bedste til denne disciplin, da Niklas og jeg for et par dage siden var på den guidede tur sammen med 10 andre personer på Fraser Island. Meget underligt at blive betragtet som personen med den mest dræbende præcision og timing, men vi har vel alle sider af os selv, som kun sjældent dukker op til overfladen. I øvrigt kunne fluerne bare have holdt sig væk fra mig – de havde fået en advarsel…</p>
<p>Nå, men før jeg begynder at fortælle om alle diverse typer dyr og insekter i Australien, må jeg hellere komme tilbage til rejseberetningen (sorry, men interessen for dyr og naturen generelt er også et af mine fremherskende karaktertræk;)</p>
<p>Afslutningen på Niklas og min 2 dages tur på Fraser Island, blev nemlig ganske dramatisk og mindeværdig. Fraser Island er som sagt verdens største sandø, og køreforholdende er mildt sagt vanskelige med løst sand, tidevand og klipper. Adskillige busser og jeeps er derfor i årenes løb kørt fast i sandet, og når de først er det, bliver det sjældent med et heldigt udfald. Tidevandet tager hurtigt køretøjerne og efter en omgang saltvand samt tonsvis af sand, er det de færreste køretøjer, der klarer at starte igen. Stor var hele gruppens spænding derfor, da vores bus kørte totalt fast i det våde sand tæt ved strandkanten med indkommende tidevand. Med kun én skovl til at grave bussen fri var opfindsomheden stor, og der blev brugt hænder, sandaler og pinde til at grave med. Efter et par forsøg lykkedes det på et hængende hår med tidevandet og bølgerne i hælene at få bussen kørt væk til stor jubel.</p>
<p>Da vi kom tilbage til Rainbow Beach igen og fik hentet vores bil, gik turen efter lidt mislykket aftensmad på en cafe, der havde puttet enorme mængder af chili i min salat, videre til vores næste overnatningssted, en lille hyggelig kystby ved navn Burrum Heads, hvor alt tilsyneladende lukker kl. 20 om aftenen.  Men vi nåede at få aftensmad for anden gang og fik derefter en god nats søvn i en meget rummelig hytte med plads til 6 personer.</p>
<p>Formiddagen derefter blev brugt på en solid omgang brunch, gåtur langs strandpromenaden, samt træning i kørsel i venstreside for mit vedkommende, der modsat Niklas ikke tidligere har prøvet at køre i venstre side af vejen. Til de af jer som endnu ikke har stiftet bekendtskab med vestreside kørsel, kan jeg oplyse, at det er ganske uvant at skulle skifte gear med venstre hånd og at blinkeren er i højre hånd, mens vinduesviskeren modsat er i venstre hånd. Man bliver lidt højre/venstre forvirret, så forhåbentligt starter det ikke forfra igen, når vi er kommet tilbage til Danmark <img src='http://blog.saers.com/wp-includes/images/smilies/icon_wink.gif' alt=';)' class='wp-smiley' /> </p>
<p>I går, fredag den 19. November, ankom vi til Town of 1770, som er opkaldt efter det år da kaptajn James Cook, som den første brite gik i land i Queensland. Meget passende har vi derfor valgt at bo i en cabin i Captain Cook Holiday Village, hvor der ifølge Lonely Planet skulle hoppe adskillige kænguruer rundt, men indtil videre har vi nu kun set fugle i træerne samt rigtig mange kalkuner, hvilket er et yderst almindeligt syn i Queensland.</p>
<p>Aftenen i går blev brugt på at se nærmere på området, så vi gik ned til stranden og marinaen og spiste aftensmad. I nat begyndte et forfærdeligt regnvejr, som desværre har varet hele dagen. Heldigvis havde vi planlagt at skulle begynde dagen med at vaske tøj, og derefter fik vi planlagt vores videre rejse nordpå til Cairns. Vi booker overnatningsstederne efterhånden som vi kommer frem, men det er bedst at have gjort det nogle dage i forvejen, da man ellers kan risikere at det ønskede hotel, guesthouse eller hostel har alle dobbeltværelser optaget.</p>
<p>I eftermiddags benyttede vi regnvejret til at besøge et lille museum jeg gerne ville se, da the Miriam Vale Historical Society Museum bl.a. havde uddrag fra Captain Cooks dagbøger såvel som aboriginals nedfældede oplevelser af det første møde med Captain Cook i Queensland. Min interesse for historie og fremmede folkefærd fornægter sig ikke, og da jeg i 2003 skrev bacheloropgave om mødet og de positive relationer mellem pelshandlere/opdagelsesrejsende og de indfødte i nordvest Amerika, var det et kærkommen gensyn med Captain Cooks dagbøger.</p>
<p>Sidst på eftermiddagen trodsede vi regnen og blæsten og kørte op til det yderste af Josephs Banks Conservation Park for at gå en tur. Et smukt sted og det er altid fascinerende at kigge på de voldsomme bølger, der slår imod klipperne nedenfor. Jeg holder mig dog altid på behørig afstand af klippekanten – ikke noget med at snuble og falde 100 meter ned!</p>
<p>I morgen tidlig kører vi af sted til Airlie Beach, hvorfra vi den 22.-23. November tager på en to dages bådtur rundt til Witsunday Islands. Fra båden kan vi snorkle i koralrevet og ellers kommer vi i land på de forskellige øer, der byder på mange skønne oplevelser.</p>
<p>Den 23. November om aftenen kører vi til Eungella Holiday Park, hvor vi skal bo tæt ved Eungella Nationalpark, der er et af de bedste steder af se Platypusses, og derudover er der mange skildpadder og fugle.</p>
<p>Den 24. November om eftermiddagen kører vi videre til Townville, hvor vi har booket tre overnatninger i et guesthouse, så vi har tid til at opleve byen, se Harry Potter 7 og komme et smut til Magnetic Island.</p>
<p>Den 27. November om morgenen kører vi op til Cairns, der er vores sidste destination. Før vi atter sætter kursen mod Danmark og en 36 timers rejse den 29. November, skal vi dog først opleve lidt af Cairns samt på en bådtur til Green Island. Men de sidste oplevelser må I høre om en anden gang. Der er nu kun 10 dage til Niklas og jeg er tilbage i Danmark, og det virker surrealistisk at vi nærmer os den 1. December, her i ”sommer” varmen. (Dog ikke mere surrealistisk end at jeg har købt en juleCD med gamle juleklassikere, som jeg allerede har hørt på min Ipod, men nu har jeg jo også altid været lidt af en julefreak).</p>
<p>Vi glæder os til at se jer alle sammen igen, og ikke mindst vores kat Silver <img src='http://blog.saers.com/wp-includes/images/smilies/icon_wink.gif' alt=';)' class='wp-smiley' /> </p>
<p>På gensyn i Danmark, Norge eller hvor i verden I bor ?</p>
<p>Vi har vedhæftet et alsidigt sortiment af billeder, der viser et udpluk af vores oplevelser. God fornøjelse <img src='http://blog.saers.com/wp-includes/images/smilies/icon_smile.gif' alt=':)' class='wp-smiley' /> </p>
<p>Knus og kærlig hilsen fra</p>
<p>Christina &amp; Niklas</p>
<p>PS) I er meget velkomne til at videresende e-mailen til venner, familiemedlemmer og kollegaer, som vi ikke har e-mailadresserne til her på ferien.</p>
<p>PPS) Pga. manglende internetdækning er denne mail sendt med en dags forsinkelse.</p>
<p><a href="/wp-content/uploads/Amber og jeg i vandkanten.jpg"><img src="/wp-content/uploads/Amber og jeg i vandkanten.jpg" alt="Amber og jeg i vandkanten"></a><br />
<a href="/wp-content/uploads/Amber og jeg på stranden.jpg"><img src="/wp-content/uploads/Amber og jeg på stranden.jpg" alt="Amber og jeg på stranden"></a><br />
<a href="/wp-content/uploads/C i Ellie Creek.jpg"><img src="/wp-content/uploads/C i Ellie Creek.jpg" alt="C i Ellie Creek"></a><br />
<a href="/wp-content/uploads/Carlo Sandblow ned mod stranden.jpg"><img src="/wp-content/uploads/Carlo Sandblow ned mod stranden.jpg" alt="Carlo Sandblow ned mod stranden"></a><br />
<a href="/wp-content/uploads/Champagne Pools på Fraser Island.jpg"><img src="/wp-content/uploads/Champagne Pools på Fraser Island.jpg" alt="Champagne Pools på Fraser Island"></a><br />
<a href="/wp-content/uploads/Christina fodrer kænguru.jpg"><img src="/wp-content/uploads/Christina fodrer kænguru.jpg" alt="Christina fodrer kænguru"></a><br />
<a href="/wp-content/uploads/Christina i regnskov på Fraser Island.jpg"><img src="/wp-content/uploads/Christina i regnskov på Fraser Island.jpg" alt="Christina i regnskov på Fraser Island"></a><br />
<a href="/wp-content/uploads/Christina med Koala.jpg"><img src="/wp-content/uploads/Christina med Koala.jpg" alt="Christina med Koala"></a><br />
<a href="/wp-content/uploads/Christina ved palme.jpg"><img src="/wp-content/uploads/Christina ved palme.jpg" alt="Christina ved palme"></a><br />
<a href="/wp-content/uploads/Dingo som nyder havudsigten på Fraser Island.jpg"><img src="/wp-content/uploads/Dingo som nyder havudsigten på Fraser Island.jpg" alt="Dingo som nyder havudsigten på Fraser Island"></a><br />
<a href="/wp-content/uploads/Dingo.jpg"><img src="/wp-content/uploads/Dingo.jpg" alt="Dingo"></a><br />
<a href="/wp-content/uploads/Dingohvalp.jpg"><img src="/wp-content/uploads/Dingohvalp.jpg" alt="Dingohvalp"></a><br />
<a href="/wp-content/uploads/Gåtur langs Rainbow Beach.jpg"><img src="/wp-content/uploads/Gåtur langs Rainbow Beach.jpg" alt="Gåtur langs Rainbow Beach"></a><br />
<a href="/wp-content/uploads/Guiden Woody, Niklas og Christina samt skibsvrag i baggrunden.jpg"><img src="/wp-content/uploads/Guiden Woody, Niklas og Christina samt skibsvrag i baggrunden.jpg" alt="Guiden Woody, Niklas og Christina samt skibsvrag i baggrunden"></a><br />
<a href="/wp-content/uploads/Hop fra pæl på Fraser Island.jpg"><img src="/wp-content/uploads/Hop fra pæl på Fraser Island.jpg" alt="Hop fra pæl på Fraser Island"></a><br />
<a href="/wp-content/uploads/Lake McKenzie på Fraser Island.jpg"><img src="/wp-content/uploads/Lake McKenzie på Fraser Island.jpg" alt="Lake McKenzie på Fraser Island"></a><br />
<a href="/wp-content/uploads/Lake Wabby på Fraser Island.jpg"><img src="/wp-content/uploads/Lake Wabby på Fraser Island.jpg" alt="Lake Wabby på Fraser Island"></a><br />
<a href="/wp-content/uploads/Lille øgle.jpg"><img src="/wp-content/uploads/Lille øgle.jpg" alt="Lille øgle"></a><br />
<a href="/wp-content/uploads/N og C i Blue Mountains.jpg"><img src="/wp-content/uploads/N og C i Blue Mountains.jpg" alt="N og C i Blue Mountains"></a><br />
<a href="/wp-content/uploads/N og C samt sulten kænguru.jpg"><img src="/wp-content/uploads/N og C samt sulten kænguru.jpg" alt="N og C samt sulten kænguru"></a><br />
<a href="/wp-content/uploads/Niklas i træ ved Ellie Creek.jpg"><img src="/wp-content/uploads/Niklas i træ ved Ellie Creek.jpg" alt="Niklas i træ ved Ellie Creek"></a><br />
<a href="/wp-content/uploads/Niklas og jeg på Rainbow Beach.jpg"><img src="/wp-content/uploads/Niklas og jeg på Rainbow Beach.jpg" alt="Niklas og jeg på Rainbow Beach"></a><br />
<a href="/wp-content/uploads/Pelikan.jpg"><img src="/wp-content/uploads/Pelikan.jpg" alt="Pelikan"></a><br />
<a href="/wp-content/uploads/Possum.jpg"><img src="/wp-content/uploads/Possum.jpg" alt="Possum"></a><br />
<a href="/wp-content/uploads/Solnedgang set fra Carlo Sandblow.jpg"><img src="/wp-content/uploads/Solnedgang set fra Carlo Sandblow.jpg" alt="Solnedgang set fra Carlo Sandblow"></a><br />
<a href="/wp-content/uploads/Solnedgang ved flod i Noosa .jpg"><img src="/wp-content/uploads/Solnedgang ved flod i Noosa .jpg" alt="Solnedgang ved flod i Noosa "></a><br />
<a href="/wp-content/uploads/Stående Possum.jpg"><img src="/wp-content/uploads/Stående Possum.jpg" alt="Stående Possum"></a><br />
<a href="/wp-content/uploads/Stor koalaunge.jpg"><img src="/wp-content/uploads/Stor koalaunge.jpg" alt="Stor koalaunge"></a><br />
<a href="/wp-content/uploads/Svømmende platapus.jpg"><img src="/wp-content/uploads/Svømmende platapus.jpg" alt="Svømmende platapus"></a><br />
<a href="/wp-content/uploads/Tasmansk djævel.jpg"><img src="/wp-content/uploads/Tasmansk djævel.jpg" alt="Tasmansk djævel"></a><br />
<a href="/wp-content/uploads/Typisk pælehus i Queensland.jpg"><img src="/wp-content/uploads/Typisk pælehus i Queensland.jpg" alt="Typisk pælehus i Queensland"></a><br />
<a href="/wp-content/uploads/Udsigt over Noosa Beach fra nationalparken.jpg"><img src="/wp-content/uploads/Udsigt over Noosa Beach fra nationalparken.jpg" alt="Udsigt over Noosa Beach fra nationalparken"></a><br />
<a href="/wp-content/uploads/to tætte koalaer.jpg"><img src="/wp-content/uploads/to tætte koalaer.jpg" alt="to tætte koalaer"></a><br />
<a href="/wp-content/uploads/Øgle.jpg"><img src="/wp-content/uploads/Øgle.jpg" alt="Øgle"></a><br />
<a href="/wp-content/uploads/Niklas.jpg"><img src="/wp-content/uploads/Niklas.jpg" alt="Niklas"></a><br />
<a href="/wp-content/uploads/ChristinaKoala_small.jpg"><img src="/wp-content/uploads/ChristinaKoala_small.jpg" alt="ChristinaKoala_small"></a></p>
